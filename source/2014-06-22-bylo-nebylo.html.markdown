---
title: Bylo nebylo..
date: 2014-06-22 20:49 UTC
tags: Czechitas
layout: post
---

...lépe řečeno: Byla nebyla... jedna holka, co si tuze sobecky přála kamarádky v tom jejím kouzelném světe informačních technologií.
Byla jím fascinována. Učila se neustále novým věcem, učila se, jak fungují a vytvářela je. Učila se algoritmizaci, grafiku a prezentovat svoje nápady
prostřednictvím webových stránek. Dívala se na svět zvědavýma očima a věřila, že IT není jen klučičí záležitost. Věděla, že holky dokážou přemýšlet
stejně logicky a navíc mají smysl pro estetiku a tudíž vytvářet uživatelsky příjemné a hezké věci. Ona sama se vymykala společensky definovanému stereotypu,
který holky vychovává ke hře s panenkama a očekává, že budou studovat sociální pedagogiku, mediální studia nebo marketing. Nicméně tušila, že i přesto její
kamarádky budou v budoucím zaměstnání potřebovat pokročilou práci s počítačovými programy. Pro ni samotnou to v tom kouzelném světě nebylo vždy jednoduché.
Bylo těžké zvednout ruku na hodině programování a zeptat se na zdánlivé banality, když kolem sedělo desítky kluků. Bylo těžké pak v práci budovat sebevědomí
a získat si respekt v oblastech, co jsou přece jen klučičí záležitost. A tak se, vycházejíc z vlastní potřeby, spojila s dalšíma vyjímečnýma ženama
v IT a založila **Czechitas**, občanské sdružení, jehož cílem a smyslem je vzdělávat holky v IT.

Začlo to ještě nevinně v červnu roku 2013, kdy jsme uspořádali v Brně s Techsquatem holčičí bezplatný programovací víkend pro holky, Rails Girls,
v rámci něhož se holky naučily základy Ruby on Rails. Workshop vychází z celosvětového konceptu a může ho uspořádat každý, kdo má chuť, čas, kouče,
holky a sponzory. Tenkrát jsme z obrovské pozitivní zpětné vazby zjistili, že holky se chtějí učit i něčemu jinému, nečemu, co mohou i jako neprogramátorky
uplatnit v každodenním životě nebo práci: vytvořit si vlastní logo, sestavit stránky v komerčních nástrojích nebo použít funkci nebo makro v
kancelářském balíku. Některé slečny dokonce u vývoje vlastní webové aplikace zůstaly a zrealizovaly tak svůj nápad, který už dlouho nosily v hlavě.
A tady nám ukápla slza.

**Chceme holkám ukázat nástroje a cestu, jak zrealizovat svoje nápady**, aniž by potřebovaly shánět "ajťáka". Chceme zlomit bariéry a stereotypy,
které holkám brání se vydat do světa IT. Chceme holkám poskytnout prostředí, které pro ně bude příjemné a srozumitelné. Vytváříme komunitu holek,
které věří, že čím více žen bude ve technologických společnostech, tím úspěšnější ony samy a jejich produkty budou. Za tímto účelem organizujeme
**workshopy** na různých úrovních pokročilosti, které se zaměřují na konkrétní technologii nebo znalosti. Chceme uspořádat inspirující **přednášky** již
úspěšných žen v IT. Chceme holkám zprostředkovat práci na **IT pozicích**.

Veškeré aktivity vznikají na dobrovolnické bázi. Naše absolventky RailsGirls se podílejí na vytváření tutoriálu pro další workshop díky úžasným koučům.
Díky klukům a holkám, co věnují svůj čas pro dobrou věc. Naše úžasné logo vzniklo s láskou stejně jako když organizujeme bezplatné aktivity.
I tento blog píšou slečny, co prostě mají co říct a věří, že **ženy v IT mají své místo**.

Čtěte, lajkute nás, podpořte nás jako firma. Pokud máte holkám co říct, nebo chcete čímkoliv přispět, budeme slzet dojetím ještě více. My to společně dokážeme.