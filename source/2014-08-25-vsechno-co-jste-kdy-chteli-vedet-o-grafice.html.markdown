---
title: Všechno, co jste kdy chtěly vědět o grafice
date: 2014-08-25 19:16 UTC
tags: Grafika
layout: post
author: Marketa
---
Ahoj holky!

Jak možná víte, již tento týden nás čeká první **grafický workshop ze série grafických
workshopů JSEM ORIGINÁL!**. Nedělní workshop se bude zabývat tzv. bitmapovou
grafikou. Pro ty, co se zúčastní, i pro ty, co je to třeba zajímá, je tady zjednodušený
průřez informací, které by vás mohly zajímat.

Bitmapový neboli rastrový obrázek, který bude předmětem prvního workshopu, se
skládá z bodů poskládaných do mřížky. Těmto bodům, které jsou určeny svou
polohou a barvou, říkáme pixely. Pod rastrovým obrázkem si můžete představit
například fotku nebo návrh webových stránek.

Další workshop, na který se můžete těšit na podzim, bude věnován vektorové
grafice. Výhodou vektorové grafiky je to, že obrázky můžeme libovolně zvětšovat a
zmenšovat. Neskládají se totiž z pixelů, ale z přesně definovaných geometrických
tvarů. Vektory se využívají při tvorbě logotypů, piktogramů či ilustrací.

Mezi nejznámější programy, ve kterých můžete s bitmapovou grafikou pracovat patří
například Malování či GIMP (neplacený, setkáme se s ním na workshopu) či Adobe
Photoshop a Corel Photo Paint (placené programy).
Pro vektorovou grafiku je to pak Adobe Illustrator, Corel Draw nebo Inkscape
(neplacený, budeme se mu věnovat na podzim).

Každý obrázek má nějaké rozlišení. Rozlišeni se udává v tzv.** DPI (dots per inch)** a
udává kvalitu obrázku, tzn. počet pixelů na délku jednoho palce. Čím větší DPI
máme, tím obrázek zabírá víc paměti v počítači, což nám pak může působit
problémy například pokud ho budeme chtít poslat e-mailem.

Budete-li chtít tisknout, vytvářejte svůj projekt v rozlišení 300 DPI, ve většině případů
si tak zajistíte, že výsledný tisk nebude rozmazaný. Pro tvorbu webových stránek
pak stačí 72 DPI. Zaručí vám to, že se stránky budou rychleji načítat (ale i tak je
třeba se nad tím vždy zamyslet, aby vyniklo vše, co chcete).

Pak tady máme barevný prostor. Teda prostory. Dva - **RGB a CMYK**.
RGB se skládá ze tří barev, červená - Red, zelená - Green a modrá - Blue. Setkáme
se s ním na monitorech, projektorech, prostě tam, kde se obraz „vyzařuje“.
Při zápisu RGB se můžeme setkat se třemi variantami. Všechny tři varianty jsou
rozděleny na tři části, první část pro červenou, druhá pro zelenou a třetí pro modrou.
První varianta je procentuální, říká, jak moc má monitor danou barvu rozsvítit. Třeba
pro žlutou barvu, která se skládá z červené a zelené to bude (100%,100%,0%).

Druhá varianta je zápis přes desítkovou soustavu, kdy používáme čísla 0 (= 0%) do
255 (= 100%). Maximum 255 je kvůli zobrazení barev v počítači, tím se však
nebudeme zabývat. Žlutá barva by byla zapsána jako (255; 255; 0).

Třetí, nejčastější, je šestnáctkový zápis. kde používáme křížek # a 6 znaků -
číslic (0-9) a písmen (A-F, ty znázorňují čísla od 10 do 15). Žlutá se zapíše
jako #ffff00, takže si můžeme všimnout, že FF je rovno 100 %, 00 pak 0 %.
Šestnáctkovou soustavu nemá smysl vysvětlovat konkrétně, protože ji jinde
prakticky nevyužijete a barvy si samy přepočítávat taky nebudete, to za vás
program udělá sám :)

Naopak **CMYK je využíván v tiskárnách**, kde se barvy tisknou přes sebe. Skládá se z
azurové - Cyan, purpurové - Magenta, žluté - Yellow a černé, která je označována
jako Key. Černá je samostatně, protože v tisku se používá nejvíce (key - klíčová
informace - třeba text) a je tak levnější ji mít odděleně.

Jednoduše řečeno, pokud třeba fotíme, fotíme v RGB, vytištěná fotka je pak v
CMYK. Nemusíte se však bát, není třeba všechny fotky „ručně“ převádět, dokonce
se to snad ani nesmí, tiskárna to udělá za vás. CMYK sice neumí zobrazit některé
syté barvy (například červenou, zelenou nebo modrou), ale lidské oko je tak
nedokonalé, že to nerozpozná. Pokud ovšem máte dobře nakalibrovaný monitor :).
Budete-li však dělat třeba plakát nebo něco, co prostě půjde do tisku, tak pokud to
bude možné (nebudou tam fotky), pracujte v CMYK, vyhnete se tak nepříjemnému
překvapení, až přijde výsledek z tiskárny.

A poslední věc, už jenom ve zkratce, kterou je dobré vědět, jsou formáty. Mezi ty
nejčastější patří **JPG (JPEG), PNG a GIF**.
Formát JPG využívá tzv. ztrátovou kompresi. Každé otevření a znovuuložení
obrázku v editoru obrázek zhoršuje na základě nastavení kvality uložení obrázku.
Pozor, nelze vzít zpět, obrázek nelze zpětně zvětšit, zlepšit. Má asi nejlepší
barevnou hloubku, tzn. zobrazuje nejvíce barev.

Formát GIF a PNG využívají bezztrátovou kompresi, i po opětovném otevření a
uložení v daném formátu, budou stejně kvalitní. Oba formáty podporují průhledné
pozadí, využíváme je na loga, ikony. GIF podporuje animace, má však nejmenší
barevnou hloubku. PNG je vhodný pro webové stránky.

**Takže, když si to shrneme:** <br>
Máme dva základní druhy počítačové grafiky - bitmapovou a
vektorovou.<br>
Každý obrázek má nějakou kvalitu - udává se v DPI.<br>
RGB je zobrazování, CMYK je tisk.<br>
Můžeme se setkat s různými formáty obrázku, nejčastěji s .jpg, .png a .gif.<br>
Nesmíme se zapomenout přihlásit na druhý grafický workshop, který bude na
podzim!!
