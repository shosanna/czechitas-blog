---
title: Spam aneb kde vzali můj email
date: 2014-06-25 18:37 UTC
tags: Bezpečnost, Internet
author: Anna
published: false
layout: post
---

Možná se občas divíte, jak je možné, že dostáváte tolik fakt hodně divného spamu.
Mně třeba občas píše nigerijská ministryně financí, že se mnou
provede nějakou super výhodnou transakci, na které zaručeně vydělám. Vedle toho
pravidelně ve své schránce nacházím nabídky na zázračné pilulky, díky nímž
udělám svou lady šťastnou. Jindy zase dostanu email, že se někdo (používající
Google Translate) zasekl na letišti, kde mu ukradli všechny doklady,
a ať mu pošlu 1 200 EUR, že mi je hned vrátí…

Vždycky jsem si říkala, že nechápu, kde někdo takový mou adresu sežene. Sice ji
občas zadávám někam při registraci, řekla bych, že samých důvěryhodných
projektů, ale ty nemají žádnou souvislost ani s Nigerií, ani s pilulkami na
podporu dlouhotrvající erekce (fakt ne!).

Jak tedy někdo může získat mou (vaši, jakoukoli…) adresu, a pak na ni posílat
divný a nebezpečný emaily?

Existuje způsob, kterému se říká **email harvesting** – tedy sklízení emailů.
Někdo prohnaný prostě vytvořil vyhledávač emailů, který prochází web a sbírá
všechno, co vypadá jako emailová adresa (tedy nějaké seskupení znaků kolem @).

Věřím, že třeba takové holčičí blogísky, kde vyhlašují tzv. _givaways_ s tím, že
vyberou jednoho z těch, kdo do komentáře napíše svou emailovou adresu a důvod,
proč neonová rtěnka se zelenými flitry prostě musí být jeho, musí být pro
tyhle _kombajny_ na emaily naprostá lahůdka.

Tak si říkám: kolik těch míst, kam jsem zadala svůj email, ho i zveřejňuje? Je jich
dost. Více než dost… Škola, sociální sítě, inzeráty, které jsem podala, když
jsem hledala spolubydlící, Whois, kde je info o mých doménách… Uffff. Email mám
pět let, takže… najednou je mi jasné, že za tu dobu musel být můj email
mnohokrát sklizen.

Jenže to není všechno. Někteří spammeři prostě **emaily zkouší uhodnout**. Dají
dohromady často používaná jména a zkouší je na různých doménách. Příklad? V ČR
časté jméno Jan Novák. A už to jede… jan.novak… gmail/seznam/email/centrum/atd.
U firemních domén je časté třeba jméno info, recepce, účtárna a další.
Upřímně – ta šance, že se trefí, je prostě docela vysoká.

Pak taky existují
spammerské viry, které když napadnou počítač, vysají z něj všechny emaily, a pak
třeba pod vašim jménem rozesílají spam. Snad nemusím říkat, že na žádný
odkaz v emailu, vypadající jako očividný spam, **neklikejte** a neotevírejte žádné
přiložené soubory!

Seznam emailů je sám o sobě **cenným zbožím, se kterým se obchoduje**. Takže když
jeden takový _kombajn_ sklidí Váš email, tak ho může klidně prodat desítkám
dalších a ti Vám mohou vesele posílat, co se jim zlíbí.

Hodně internetových diskuzních fór, kde zadáváte svůj email, provozují
spammerské firmy, které pak vesele posílají spam a poskytují možnost rozeslání
emailů každému, kdo si to zaplatí. Nebudu je jmenovat, ale není těžké si je
vygooglit.

Doufám, že nyní už je Vám jasnější, odkud se k Vám spam dostane.

Proč je spam často tak zoufale stupidní, si dovedu vysvětlit jen tak, že
jeho autor prostě věří, že se najde nějaký blb, který naletí. Více o tom se dá
přečíst třeba [tady](http://www.reflex.cz/clanek/zpravy/47196/tajemstvi-nigerijskych-dopisu-stale-existuji-lide-kteri-se-nechaji-snadno-pripravit-o-penize.html)

## Jak se spamu zbavit

Nebudu dlouze rozepisovat něco, co již napsalo mnoho a mnoho lidí přede mnou.
Hezky je to rozepsané i s návody [zde](http://david-r92.blog.cz/1309/jak-se-zbavit-otravnych-e-mailu).

Ale ve zkratce:

1. Ideálně nikam nezadávejte svůj pravý email. Vytvořte si jeden **fiktivní**, a ten
používejte, když už se musíte nutně někam registrovat.

2. Pokud Vám už teď chodí tuna spamu, tak si dejte blokovat adresy, ze kterých chodí, nebo si
nastavte filtry podle častých slov, která se ve spamu objevují.


Info jsem čerpala hlavně na [Wikipedii](http://en.wikipedia.org/wiki/Email_address_harvesting) a na [www.uceprotect.net](www.uceprotect.net]).
